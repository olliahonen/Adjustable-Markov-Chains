”Tervetuloa maailman parhaaseen chat-show’hun, joka viettää tänään yksivuotissyntymäpäiviään, niin kuin näette myös näistä ruudussa olevista viesteistä. Ihan tähän alkuun meillä näyttää olevan tällainen pieni perjantai 13. päivän häikkä, eli kamera ei päivity. No, te ette jää paljosta paitsi, koska siinä kamerassa näkyisi ainoastaan mun naamani, jossa ei ole kauhean paljon katseltavaa.”

Ääni kuuluu, mutta tv-ruudun alanurkassa olevassa pikkuruisessa ruudussa ei näy mitään.

Se ei haittaa Yasir Gailya. Hän jatkaa puhumista ja yrittää samalla ratkaista yhdessä työparinsa kanssa, miten saisi kuvan näkyviin.

On 13. heinäkuuta vuonna 2001, kello on 23.50.

Perjantai on kääntymäisillään lauantaiksi, ja menossa on TVTV!-kanavan ohjelma TVTV! Chat Show.

Vaikka Gailyn kuva ei näy ruudun alanurkassa, lähetys jatkuu normaalisti. Kuten Gaily on todennut: rakeinen ja pieni web-kameralaatuinen kuva on tässä ohjelmassa hyvin toissijainen.

Tärkeintä on se, että ruudulla juoksevat ihmisten lähettämät tekstiviestit. Yksi viesti maksaa 5 markkaa.

”Yasir on ihana! LOGO SYDÄN”

”Terve Yasir! Onneks olkoon! Oot ehkä vähän nipottava,mut silti THE MAN -Tuntsi-”

”MOI ROTTISTYPY! TULISPA PIAN TOI KUVA, HALUAA NÄHDÄ YASIR VELHON! -VESIMIES,N-”

”PALJON ONNEA TVTV:N CHATILLE!!!! SAA NÄHDÄ MITÄ ENSI VUOSI TUO TULLESSAAN!!!”

”JIPPIII...jaxoin valvoa! (*** *******töitä) KONGRATJULATION TU JUU OOL!!!! Jumalatar oot d ja kaikki te muut KIITOS!! *ojentaa skumppaa ja viskoo bilehilettä* öitä!! -bits-”

Yasir Gaily juonsi TVTV! Chat Show’ta vuosina 2000–2001.
Yasir Gaily juonsi TVTV! Chat Show’ta vuosina 2000–2001. (KUVA: Kuvakaappaus/Youtube)

Kuva saadaan toimimaan puolenyön aikaan.

Sitten Gaily jatkaa chat-ohjelmansa juontamista läpi yön. Niin hän on tehnyt jo vuoden ajan.
Mainos (Teksti jatkuu alla)
Mainos päättyy

Eikä Gaily ole ainakaan merkittävästi väärässä väittäessään, että TVTV! Chat Show oli maailman paras chat-show. Tosiasiassa se oli vielä 1-vuotissyntymäpäivänäänkin heinäkuussa 2001 yksi maailman ainoista chat-ohjelmista. Suomessa kilpailijoita olivat lähinnä MTV3 Chat (joka oli alkanut nimellä GSM Yöshow) ja Urheiluchat.

Kun TVTV! Chat Show oli aloitettu tasan vuotta aiemmin heinäkuussa 2000, oli se todennäköisesti maailman ensimmäinen interaktiivinen chat-ohjelma.

Suomen ensimmäinen se ainakin oli, eikä muissa maissa vastaavaa ideaa ollut tiettävästi keksitty sitä ennen. Interaktiivista televisiota väitöskirjassaan tutkinut Pauliina Tuomi sanoo, että 2000-luvun taitteessa Suomi oli vielä esimerkiksi tekstiviesteihin pohjautuvassa interaktiivisessa televisiossa todellinen edelläkävijä verrattuna kaikkiin muihin maihin.

”Esimerkiksi Keski-Euroopassa ihmeteltiin pitkään sitä, miksi kukaan haluaa maksaa euroa siitä, että lähettää tekstiviestinsä näkyviin tv-ruudulle”, Tuomi sanoo.

2000-luvun puoliväliin mennessä Suomi oli jo niin pitkällä interaktiivisessa televisiossa ja chat-maailmassa, että jokaisella kanavalla oli lukuisia chat- ja peliohjelmia, joita lähetettiin monta tuntia putkeen. TVTV! oli muuttunut vuonna 2001 Subtv:ksi (myöhemmin Sub), ja kanavalla lähetettiin suoranaisia peliputkia. Parhaimmillaan (tai pahimmillaan) suomalaisesta tv-sisällöstä noin puolet oli erilaista interaktiivista televisiota.

Kun Yasir Gaily ryhtyi TVTV! Chat Show’n juontajaksi vuonna 2000, hänestä tuli Suomen – ja siis myös maailman – ensimmäinen tv-chat-juontaja.

Chat-ohjelma kuvattiin viikonloppuöisin Helsingin Lasipalatsissa sijaitsevassa Jyrki-ohjelman studiossa, koska sitä tuotti sama Funny Films -tuotantoyhtiö kuin Jyrkiäkin. Gaily istui studiossa, ja kamera kuvasi monta tuntia putkeen, kun hän jutteli suurimman osan ajasta itsekseen ja luki ruutuun ilmestyviä tekstiviestejä. Gailyn työparina oli moderaattori, joka ennakkoluki läpi kaikki viestit ennen niiden julkaisua.
Mainos (Teksti jatkuu alla)
Mainos päättyy

Silloin Gaily ei osannut arvata, millainen hittituote ja oman aikansa sukupolvikokemus tv-chateista tulisi. Tai että tv-chat-juontajista tulisi koko kansan tuntemia julkkiksia.

Gaily lopetti tv-chatin juontamisen 1-vuotislähetyksen jälkeen, eikä hän siksi ehtinyt juontaa chattia niiden suurimpana kulta-aikana 2000-luvun puolivälissä. Silti Gailyllekin ehti kertyä oma fanikuntansa, kuten 1-vuotislähetyksen viesteistä voi havaita.

”Joskus kadullakin joku tunnisti minut, mikä on pieni ihme, kun ottaa huomioon, miten huonolaatuinen se kuva oli”, Gaily kertoo.

Gaily itse on tunnettavuutensa vähäisyyteen tyytyväinen. Kun Gailylle tarjottiin kesällä 2001 lisää töitä TVTV! Chat Show’ta tehneessä tuotantoyhtiössä, Gailyn ainut ehto oli se, ettei hänen tarvitsisi juontaa enää chattia.

”En siksi, että se olisi ollut kamalaa. Sain vain vuodessa tarpeekseni viikonloppuöiden viettämisestä chat-studiossa.”

Siksi Gailyn nimi ei usein nouse esille, kun nostalgiajutuissa muistellaan vanhoja chat-juontajia. Eikä Gaily itsekään ole tarjoutunut erityisen aktiivisesti puhumaan omasta chat-menneisyydestään.

(KUVA: JUKKA GRÖNDAHL / HS)

Tunnetuimpia chatista julkisuuteen nousseita juontajia ovat olleet muun muassa Vappu Pimiä, Maisa Torppa, Iida Ketola, Petra Soikkeli ja Miika Puolakka.

Kesällä Yle julkaisi Juuso Pekkisen juontaman podcast-ohjelman, jossa vieraana olivat Ketola ja Puolakka.

Molemmat kertoivat, etteivät mainitse uusissa tilaisuuksissa menneisyyttään chat-juontajana, vaan puhuvat siitä lähinnä vain kun joku muu nostaa asian esille. Chat-menneisyys ei ole syy kerskailulle.

Hieman samoin suhtautuu Yasir Gaily. Kun kerron Gailylle ensimmäisen kerran, mistä haluaisin häntä haastatella, hänellä on asiaan ”pari varausta”.

Se on ymmärrettävää, koska chat-ohjelmat saivat nopeasti 2000-luvulla suuren suosion lisäksi myös kyseenalaisen maineen.

Chatit olivat oman aikana sosiaalinen media ennen kuin sosiaalisesta mediasta osattiin puhua.

Jo kauan ennen television chat-ohjelmia oli keksitty (niin ikään Suomessa) muun muassa tekstipohjainen IRC ja sittemmin esimerkiksi KissFM-radiokanavan nettisivuilla toimiva KissFM Chat. Samaa jatkumoa oli myös 2000-luvun taitteessa Habbo Hotelin suosion räjähtäminen käsiin.

Tv-chatissa oli kuitenkin vielä aivan oma piirteensä. Viiden markan (sittemmin 84 sentin) hintaan sai oman viestinsä näkyviin tv-ruutuun ja pystyi juttelemaan muiden ohjelman katsojien kanssa. Se oli täysin poikkeuksellista, koska kukaan ei saattanut edes kuvitella, että jonain päivänä joka ikisen parhaaseen lähetysaikaan esitettävän tv-ohjelman alareuna olisi täynnä ihmisten kommentteja.

Tv-chatin esiaste oli tekstitelevision ilmoitussivu, jonne sai oman ilmoituksensa tekstiviestillä. Vähitellen ilmoitussivuilla alkoi olla ilmoitusten lisäksi ihmisten keskinäistä viestittelyä.

Juuri tähän tarpeeseen vastasi tv-chat. Aluksi se oli nimenomaan keskinäistä viestittelyä ja suosikkijuontajalle huutelua. Keskustelu oli tarkkaan valvottua, ja siksi viestit ilmestyivät ruutuun välillä reilulla viiveellä.

Vähitellen lieveilmiöt alkoivat kasvaa. Yöaikaan lähetetyt chatit keräsivät paljon häiriköitä. Kun chat-juontajien seuraksi keksittiin tuoda hyvin kömpelön näköinen ”puhuva pää” -botti, joka luki ihmisten lähettämiä viestejä ääneen, oli lopputulos pahimmillaan katastrofaalinen.

Chateista alettiin kehitellä eri muotoja. Perinteisen chatin lisäksi oli muun muassa deittichat. Sitten tulivat pelimäiset chatit, joissa juontajat esiintyivät bikineissä ja heitä sai heitellä virtuaalisilla rantapalloilla.

Syntyivät vakituiset chat-vitsit, jotka eivät naurattaneet ketään. Kysyttiin loputtoman monta kertaa, paljonko on viive (koska pahimmillaan viestin ilmestyminen ruutuun saattoi viedä tunteja). Samoin ”puhuvalle päälle” lähetettiin luettavaksi kirjainyhdistelmä tj, koska jostain syystä botti luki sen ”toimitusjohtajaksi”.

Tänä vuonna tv-chatin syntymästä on tullut kuluneeksi 18 vuotta, eli se on saavuttanut täysi-ikäisyyden. Tv-chatin kohdalla täysi-ikäisyys tietää tosin myös formaatin loppua.

Viimeiset merkittävät tv-chatit päättyivät jo muutamaa vuotta sitten, eikä niiden suosio ole ollut kummoinen enää 2010-luvulla, jolloin on lukemattomia kätevämpiä tapoja viestitellä tuntemattomien kanssa.

Yasir Gaily työskentelee Ylellä Noin viikon studio -ohjelman käsikirjoittajana.
Yasir Gaily työskentelee Ylellä Noin viikon studio -ohjelman käsikirjoittajana. (KUVA: JUKKA GRÖNDAHL / HS)

Siksi juuri nyt on oikea hetki kysyä Suomen ensimmäiseltä chat-juontajalta, mitä hänelle itselleen jäi ohjelmasta mieleen.

Sitä varten on käytävä Helsingin Pasilassa sijaitsevaan Noin viikon studio -ohjelman työhuoneeseen. Gaily istuu siellä maanantaiaamuna ja selaa konettaan. Hän on yksi torstaisin TV2:lla lähetettävän ohjelman käsikirjoittajista.

Juuri käsikirjoittajana Gaily myös tunnetaan parhaiten. Hän on ollut suuren osan 2000-luvusta käsikirjoittamassa monia television viihdeohjelmia. Pisimpään hän käsikirjoitti Uutisvuotoa. Kun ohjelma alkaa uudestaan MTV3:lla, Gaily on jälleen sen tuotannossa mukana. Tällä hetkellä Gaily käsikirjoittaa myös Stadi vs. Lande -visailua.

Jo chat-juontaja-aikoinaan Gaily teki käsikirjoittajan töitä. Silloin hän oli mukana Joonas Hytönen Show’n tekijäporukassa.

Mutta miten häntä pyydettiin juontamaan chat-ohjelmaa?

Syynä on monimutkainen tapahtumaketju.

Se sai alkunsa, kun vuonna 1996 Gaily osallistui Allianssin järjestämään rasisminvastaiseen kirjoituskilpailuun ja voitti sen. Seurasi haastattelu Radiomafialle, ja siitä hänet pyydettiin kirjoittamaan pakinaa Olga K:n radio-ohjelmaan. Gailyn ohella pakinaa samaiseen ohjelmaan kirjoitti toimittaja Jyrki Lehtola, joka puolestaan suositteli Gailya Jyrkistä tutulle Antti ”Pizza” Pekkariselle, kun Pekkarinen etsi uusia nimiä. Pekkarinen ja MTV:llä pomona työskennellyt Tomi Halonen olivat ideoineet uudenlaista tv-tuotantoa, johon tarvittaisiin sopiva tyyppi.

Tuo tv-tuotanto oli TVTV! Chat Show.

Aluksi Gailylla ei ollut mitään hajua, millaisesta ideasta oli kyse. Kun Pekkarinen esitteli sen hänelle, Gaily kiinnostui.

”Se oli omalla tavallaan hauskaa, vähän kuin radio-ohjelman tekemistä. Mulla ei ollut ennen sitä paljon minkäänlaista kokemusta radion tekemisestä.”

Hyvin nopeasti Gaily oppi huomaamaan, että viikonloppuöisin lähetettävää ohjelmaa katsoivat esimerkiksi ne, jotka olivat tulleet baarista kotiin eivätkä olleet vielä valmiita menemään nukkumaan. Vuosia myöhemmin Gailyn tuttava kertoi jopa nauhoittaneensa ohjelmia, koska oli itse yötöissä, ja katsoi lähetykset jälkeenpäin kotona.

Puheenaiheita olivat muun muassa musiikki, tv-ohjelmat ja videopelit. Viestien lukemisen lisäksi Gaily yritti itsekin viritellä keskustelunaiheita.

”Yhden kerran päätin esimerkiksi, että tänään lähetyksessä voi puhua murteista. Kävin sitä varten läpi vähän kirjallisuutta aiheesta. Mutta eivät ne millään tavalla kovin käsikirjoitettuja lähetyksiä olleet.”

Entä se suurin kysymys: miksi ihmeessä tv-chateista tuli niin nopeasti niin suosittuja?

”Ehkä se syy oli siinä yhteisöllisyyden kaipuussa. Kun tuli yöllä kotiin, oli kiva katsoa televisiosta chattia ja tuntea, ettei ole ihan yksin”, Gaily sanoo.


Oletko suuri muodin ja muotinäytösten ystävä?

Siinä tapauksessa tämä juttu ei ole välttämättä sinua varten.

Osa ihmisistä on nimittäin sitä mieltä, että muotinäytökset saattavat olla hieman tylsiä. Paljon totisia malleja kävelemässä tarkkaan harjoitellun koreografian mukaisesti niin sanottua catwalkia pitkin ja esittelemässä vaatteita, jotka parhaimmillaan tuntuvat täysin surrealistisilta.

Viime viikolla Istanbulissa järjestetyssä Esmod International Fashion Show -muotinäytöksessä tapahtui kuitenkin jotain, mikä on sulattanut niidenkin sydämet, joita muotinäytökset eivät normaalisti kiinnosta.

Koska video kertoo enemmän kuin mikään sanallinen selitys, tässä koko tapaus tiivistettynä Instagram-videoon.
Kyllä, satunnainen kissa (tarkalleen kissanpentu) tunkeutui catwalkille, varasti osan tilasta ja kaiken huomion.
Mainos (Teksti jatkuu alla)
Mainos päättyy

Kissa. Catwalkilla. Olemme Nyt.fi:ssä kuuluisia vitsien selittämisestä puhki, mutta tätä tuskin tarvitsee avata enemmän.

Ei ole siis ihme, että yllä oleva Instagram-video nousi nopeasti viraalisuosioon. Sitä on tähän mennessä katsottu jo yli 300 000 kertaa.

Mitä kissa siis teki päästyään catwalkille?

Suunnilleen kaikkea sitä, mitä kissalta voi odottaa. Se pesi itseään, pyöri ympäriinsä, käveli catwalkia pitkin, katseli ympärilleen – ja yritti jopa taklata kilpailevan mallin.

Kissan hurja syöksy.
Kissan hurja syöksy. (KUVA: Kuvakaappaus/Instagram)

Kunnioitettavaa omistautumista!

Instagramissa ja Twitterissä mallikissa on kerännyt suuren määrän ihastelua.

Paikan päällä reaktio ei ollut samanlainen. Viraalisivusto The Dodo sai kiinni tapahtumassa paikalla olleen muotisuunnittelija Göksen Hakkı Alin.

”Kaikki olivat sokissa”, Ali sanoo Dodolle.
Mainos (Teksti jatkuu alla)
Mainos päättyy

The Dodon toimittaja päätti myös kysyä Alilta, voisiko kissalla olla tulevaisuus muodin parissa.

”Haha, ehkä. Miksi ei?” Ali vastasi.

Toivotamme siis onnea kissalle – ja ylipäänsä muotiteollisuudelle.


Joulun ”lähestymisen” huomaa jo lokakuussa paitsi kauppoihin ilmestyneistä joulukorttipisteistä, myös muusikoiden joulukonserttimainoksista.

Yksi joulukuun keikkailevista muusikoista on Hector, jonka Hengissä joulun hengessä -kiertueen on tarkoitus piipahtaa Helsingissä, Jyväskylässä, Tampereella ja Turussa.

Hectorilta ilmestyy marraskuussa sopivasti joulualbumi, mielikuvituksellisesti nimetty Hectorin Joululevy, joka on muusikon omien sanojen mukaan hänen ”ensimmäinen ja viimeinen” joululevynsä. Kiertueen soittolistan rungon muodostavat kuitenkin vanhat menestyskappaleet.

Intuitiivisesti jouluisen kiertueen mainoksilta odottaa hillittyä, jopa harrasta ilmettä, joka kielii vuoden taittuvan kohti suurjuhlaa, jossa modernina aikana yhdistyvät Jeesuksen syntymän juhlinta ja valtion viinakaupan suursesonki.

Twitterissä näkökenttään ilmestyy kuitenkin tämä kuva mainoksesta, jonka yhteyteen virisi nopeasti ihmetyksestä tuhiseva keskustelu:
Ruskeaan hattuun ja farkkupaitaan sonnustautunut musiikin konkari katsoo suu raollaan katsojan lävitse samalla, kun sinisen, punaisen ja vihreän sävyissä kiiltelevät saippuakuplamaiset muodot leijailevat etualalle.
Mainos (Teksti jatkuu alla)
Mainos päättyy

Laulajasta oikealle sijaitsee tieto-osio, jonka typografiset vapaudet rikkovat konventioita. Viesti on, että yhtye Hector & His Powerband esiintyy Hengissä joulun hengessä -nimisellä kiertueella.

Asia kuitenkin ilmaistaan näin:

#ECTOR & HIS PO.WWW.ER BAND #ENGISS@ JOULUN #ENGESS@.

H-kirjaimet on siis korvattu risuaidalla, ä-kirjaimet puolestaan pistein höystetyillä @-erikoismerkillä. Bändin nimessä olevaa power-sanaa on venytetty ylimääräisillä w-kirjaimilla ja pisteillä, vähän kuin 1990-luvun alussa jolloin pelkkä yhdistelmä ”www.” henki coolia modernismia.

Värikkäät elementit luovat voimakkaan kontrastin mainoksen taustalla käytettyyn kuvaan, jossa kylmään siniseen verhoutunut metsä odottaa lähinnä peittyvänsä lumeen.

Nyt.fin toimituksessa ulosantia tulkittiin hippimäiseksi, jopa psykedeeliseksi, ja halusimme tietää teoksesta lisää.

Kiertueen tiedottaja Tomi Lindblom kertoo puhelimitse, että erikoismerkit ja kirjaimilla leikkiminen olivat nimenomaan Hectorin itsensä idea.

”Hästägit, www:t ja miukumaukut ovat Hectorin kannanotto siihen, että koko maailma on nykyään niitä täynnä. Hän haluaa herätellä tietoisesti kuulijoita ja katsojia miettimään, mihin maailma on mennyt.”
Mainos (Teksti jatkuu alla)
Mainos päättyy

”Siinä hän lienee onnistunut, kun itsekin tästä soitat.”

Lindblomin mukaan Hector on tarkka artistikuvastaan, joten tämä osallistuu aktiivisesti myös mainosaineiston tekemiseen. Tässäkin tapauksessa mainos on Hectorin ja graafikon yhteistyön tulos.

Mainoksen värimaailmakin on Lindblomin mukaan mietitty Hectorin kanssa. Joulun hengessä kokonaisuuteen on etsitty poikkeavuutta, vaikka jouluiset värit mainoksessa korostuvatkin.

Mainosjuliste on tehty alkukesästä ennen kuin ensimmäiset tiedotteet kiertueesta julkaistiin. Nyttemmin kiertueeseen on lisätty keikkoja, joten mainos lähti jälleen leviämään.

Jälkeenpäin ajateltuna kiertueen nimessä Hengissä joulun hengessä voi nähdä syvää vertauskuvallisuutta.

Elokuussa useat viestimet kertoivat, kuinka 71-vuotias taiteilija joutui sairaalahoitoon vakavan sairauskohtauksen vuoksi.


Internet on parhaimmillaan upea paikka.

Tähän lopputulokseen voi päätyä esimerkiksi avaamalla twiittiketjun, joka on alkanut kuvalla kanansiipien hinnastosta.

Kyllä, kanansiipien hinnastosta.

Tässä se on:
24-vuotias Philadelphiassa asuva Sean Woodall julkaisi maanantaina Twitterissä kuvan Danny’s Wok -nimisen, Philadelphiassa sijaitsevan kiinalaisen ravintolan ruokalistasta. Kiinnostavaa kuvassa on nimenomaan se, miten käsittämättömän vaikeasti listalla on hoidettu siipien hinnoittelu.

Listassa on ilmoitettu erillinen hinta jokaiselle siipiannokselle 4 ja 30 siiven välillä. Sen jälkeenkin erilliset hinnat on ilmoitettu 100 siipeen asti kaikille tasakymmenyksille (ja lisäksi 35 siiven, 45 siiven ja 75 siiven kokoisille annoksille). Erikseen hinnat on tarjottu vielä 125 siiven, 150 siiven ja 200 siiven annoksille.

Hämmentävää.
Tämä on kuitenkin vasta alkua. Siipien hinnoittelu ei nimittäin näytä noudattavan minkäänlaista logiikkaa.

24 siipeen asti annosten hinnat kasvavat suunnilleen tasaisesti. Sitten tapahtuu kuitenkin jotain. 25 siiven annoksen hinta kasvaa enää vain 55 senttiä, kun siihen asti hinta on jokaisen ylimääräisen siiven kohdalla kasvanut hieman päälle dollarin. 25 siiven jälkeen hinnoittelu ei noudata minkäänlaista logiikkaa.
”On oltava parempi tapa tämän tiedon välittämiseen”, Woodall kirjoitti Twitterissä.
Mainos (Teksti jatkuu alla)
Mainos päättyy

Woodallin twiitit lähti leviämään viraaliksi. Siitä on tykätty lähes 20 000 kertaa, ja sitä on uudelleentwiitattu noin 5 000 kertaa.

Parasta on kuitenkin, että ihmiset päättivät käyttää tuntikaupalla aikaansa tämän mysteerin ratkaisemiseksi.

Ei, emme liioittele yhtään.

Ensimmäiseksi ihmiset alkoivat laskea, miten paljon hinta yhtä siipeä kohtaan laskee, jos ostaa kerralla isomman annoksen.

Vastaus: ei paljon yhtään.
Tämä oli vasta alkua.

Seuraavaksi oli luvassa matemaattisia kaavoja siipien hintojen laskemiseksi. Ne saavuttavat jo kokonaan toisen tason.
Saitko jo tarpeeksi?

No, ihmiset Twitterissä eivät saaneet.
Kyllä, Todd Gamblinin piirtämä kaavio osoittaa, että siipien kappalehinta ”romahtaa” 1,135 dollarista alle 1,115 dollariin 25 siiven kohdalla. Sen jälkeen kappalehinta nousee aina hetkellisesti ja tippuu sitten uudestaan alemmas. 100 siiven jälkeen mainittavaa muutosta ei enää tapahdu.

Lopulta keskustelussa löydettiin jopa vastaus siihen, mitä kannattaa tehdä, jos haluaa 201 siipeä mahdollisimman halvalla.
Aiheesta kirjoittanut Buzzfeed-sivusto yritti kysyä Danny’s Wok -ravintolalta, minkälaista taikuutta he ovat käyttäneet siipiensä hinnoittelussa.
Mainos (Teksti jatkuu alla)
Mainos päättyy

Tavoitettu ravintolan työntekijä ei osannut vastata kysymykseen. Ravintolapäällikköä ei saatu kiinni.

Mysteeri saattaa jäädä ikuisesti ratkaisematta.

Se ei kuitenkaan haittaa, koska niin sanottu siipigate osoittaa upealla tavalla netin parhaat puolet: sadat ihmiset kokoontuvat yhdessä intoilemaan täysin yhdentekevästä aiheesta ja menevät siinä aivan liian syvälle.

Tätä kaipaamme enemmän.


Tarvittaessa poliisikin osaa nauraa jopa silloin, kun on kyse rikosepäilystä.

Näin on ainakin, kun on kyse englantilaisen Blackpoolin kaupungin poliisilaitoksesta.

Blackpoolin poliisi julkaisi eilen Facebookissa kuvan miehestä, jota BBC:n mukaan epäillään takin, lompakon ja puhelimen varastamisesta paikallisesta ravintolasta. Kuva on läheisen kaupan valvontakamerasta, ja kuvassa mies näyttää olevan ostamassa olutta.
”Tunnistatko tämän miehen? Haluamme puhua hänelle liittyen blackpoolilaisessa ravintolassa 20. syyskuuta tapahtuneeseen varkauteen”, poliisin Facebook-tilillä julkaistun kuvan yhteydessä kirjoitetaan.

Poliisi olisi tuskin arvannut, että vajaassa vuorokaudessa kuva epäillystä kerää 34­000 reaktiota, 110­000 kommenttia ja yli 70­000 jakoa. Itse asiassa kuva lähti leviämään ympäri internettiä lähes heti julkaisunsa jälkeen.

Miksi satunnaisesta valvontakamerakuvasta tuli siis alle tunnissa uusi nettimeemi?
Mainos (Teksti jatkuu alla)
Mainos päättyy

Siksi, että kuvan epäilty näyttää nettikommentoijien mielestä aivan näyttelijä David Schwimmeriltä, joka tunnetaan parhaiten Frendit-hittisarjasta Ross Gellerin roolista.

Niinpä ei kestänyt kauan, kun kuvan kommenttikenttä täyttyi Frendit-viittauksia pulppuavista vitseistä.

Esimerkiksi tällaisista:

”Eikö hänen pitäisi olla töissä... vai onko hän tauolla?”

”Antakaa hänen olla. Hän kasvoi Monican kanssa. JOS ET SYÖNYT TARPEEKSI NOPEASTI, ET SYÖNYT.”

”Uskon ostaneeni häneltä eilen falafelin”.

”Paristoja kaukosäätimestä, ei ei ei. Lava tölkkejä kaupasta, kyllä kyllä kyllä.”
Mainos (Teksti jatkuu alla)
Mainos päättyy

”Lähestykää häntä varoen. Hänen tiedetään opiskelleen karatea, ja me uskomme hänen olevan mestari unagissa, ’täydellisen tietoisuuden tilassa’.”

Osa vitseistä kadottaa hauskuutensa, jos niitä lähtee kääntämään.

”Guys this is serious...it was a robbery based on giving and receiving as well as having and sharing. And the stolen items that they give and have is shared and received. And through this having and giving and sharing and receiving, we too can share and love and have… and receive.”´

”Did he count those cans Mississippilessly!?”

Vitsailussa on toki hyvä muistaa, että kyse on oikeasta rikosepäilystä.

Silti jopa Blackpoolin poliisi osoitti, että kuvassa ja sen nettisuosiossa on kieltämättä jotain poikkeuksellisen hienoa. Alle tunti kuvan julkaisun jälkeen Blackpoolin poliisin virallinen tili kommentoi kuvaa ja tarjosi Ross-viittauksiin parhaan mahdollisen reaktion.

”Kiitos kaikille nopeista vastauksista. Olemme tutkineet tapausta huolellisesti, ja olemme varmistaneet, että David Schwimmer oli Yhdysvalloissa kyseisenä päivänä. Olemme pahoillamme, että tämän täytyi mennä näin.”

Päivitys 25.10. kello 11.00:

Luulitko, että Blackpoolin poliisin osallistuminen hassutteluun olisi ollut täydellinen huipennus Ross-saagalle?

Luulit väärin, koska Suomen aikaan keskiviikkoiltana David Schwimmer itse puuttui peliin Twitterissä.
Kyllä, Schwimmer twiittasi videon itsestään kantamassa oluttölkkejä kaupasta ulos tismalleen samassa asennossa kuin poliisin epäilemä mies julkaistussa kuvassa kantaa.

”Poliisit, vannon etten se ollut minä. Kuten näette, olin New Yorkissa. Toivotan onnea tutkimukseen ahkerille poliiseille Blackpoolissa.”


Näinkin voi tapahtua: pienviljelijöiden morsiamenetsintäkilpailussa morsianehdokkaat ihastuvatkin toisiinsa ja alkavat seurustella.

Tiistaina Maajussille morsianta lähettävä MTV uutisoi ”jättiyllätyksestä”, kun ohjelman uusimmalle kaudelle osallistuneet Juulia ja Henriikka valitsivatkin maajussien sijasta toisensa. Tapaus oli suomalaisen viihdemaailman viikon uutinen, jota siteerattiin heti iltapäivälehdissä, viihdelehdissä, naistenlehdissä ja paikallislehdissä.

Heistä puhutaan tässä jutussa pelkillä etunimillä, koska Maajussille morsian -ohjelmassa ihmiset esiintyvät vain etunimillään.

Tosi-tv-kommellukset ovat viihdeviestinten vakioraaka-ainetta. Suurin osa kaikesta kerrotusta vaipuu unhoon nopeasti, kun tirkistelykirnu puristaa palstoille aina uutta ihmeteltävää.

Juulian ja Henriikan tapaus on kuitenkin poikkeuksellinen. He rikkoivat vakiintuneeseen tv-ohjelmaan rakennetun keinotekoisen valta-asetelman, minkä voi osaltaan nähdä sysäävän tositelevisiota kohti uutta aikaa. Siinä ajassa valta siirtyy altavastaajille, ja osallistujat ovat kiinnostavia muutenkin kuin jalustalle nostetun sinkun kumppaniehdokkaina.
Mainos (Teksti jatkuu alla)
Mainos päättyy

Porilainen Juulia ja rantasalmelainen Henriikka lähtivät Naantaliin tutustumaan maajusseihin, mutta löysivätkin toisensa.

Tavoitimme Kanariansaarilla paraikaa lomailevan parin kertomaan, mitä Naantalissa oikein tapahtui. Sen lisäksi he kertoivat oman mielipiteensä Maajussille morsian -ohjelman formaatista siitä, ja millaisessa yhteiskunnassa elämme.

”Oli suuri sattuma, että ylipäätään olimme kummatkin ohjelman teossa mukana. Ensimmäisen päivän tapahtumat nousivat ratkaiseviksi”, kaksikko kirjoittaa yhteisesti allekirjoittamassaan sähköpostiviestissä.

”Jokin selittämätön veti meitä toisissamme puoleensa magneetin lailla, ja vain työnsi meitä toisiamme kohti. Alitajuntaisesti sitä ehkä aisti että on törmännyt merkittävään ihmiseen. Huomasimme heti välillämme vallitsevan kemian.”

Ohjelma koostuu useista vaiheista.

Ensin maajussit vastaanottavat kiinnostuneilta kirjeitä, minkä jälkeen he alkavat käydä valitsemiensa kumppaniehdokkaiden kanssa treffeillä kahdestaan ja ryhmissä. Ennen viimeisiä treffikierroksia ehdokkaat osallistuvat ”farmiviikoille”, jossa he elävät tavoittelemansa maajussin tilalla maaseutuarkea eläen.

Maajussit tapasivat ensimmäistä kertaa morsianehdokkaansa kesällä Naantalissa. Paikalle saapuivat myös Maunolle kirjoittanut Henriikka ja Antti-Jussille kirjoittanut Juulia.

Henriikka kertoi Maunolle, että hän haluaa ennen pitkää löytää puolison ja perustaa perheen. Mauno nyökyttelee, mutta suhtautuu kahden lapsen isänä vielä varauksella ajatukseen lapsikatraan kasvattamisesta.
Mainos (Teksti jatkuu alla)
Mainos päättyy

Antti-Jussi puolestaan kysyy Juulialta, näkisikö tämä itsensä elämässä maatilalla. Ehdottomasti, Juulia vastaa.

Näillä pikatreffeillä aikaa tutustua oli vain viisi minuuttia. Henriikalla ja Julialla aikaa oli kuitenkin enemmän, sillä morsianehdokkaat viettivät Naantalissa viikonlopun. Noiden päivien aikana heidän välinsä lähenivät.

Kertomansa mukaan kaksikko jakoi ensimmäisen päivän mittaan elämäntarinansa, ja pian he huomasivat olevansa ihastuneita. Juulia oli lopulta rohkeampi ja otti esiin parin lämmenneet välit.

”Vitsailimme itse ensi tunteina, että siinähän sitä oltaisiin jos meistä pari tulisi. Jouduttaisiin vielä lehtiin. Sen sanominen ääneen oli ratkaisevaa, vaikkakin kuvittelimme kemiamme olevan ystäväpohjaista sielunkumppanuutta.”

”Siitä on edetty tähän.”

Juulian taival päättyi nopeasti, mutta Henriikka sai Maunolta kutsun farmiviikolle. Lopulta kuvaukset päättyivät ja pari pääsi keskittymään toisiinsa.

Tilanne tuntui hämmentävältä. He olivat osallistuneet ohjelmaan, jossa nimenomaisesti etsitään kumppaneita maajusseille. Siitä syystä Juulia ja Henriikka kirjoittivatkin kirjeensä.

”Siksihän me kuvauksissa olimme – tutustumassa maajusseihin. Ajatus elämäkumppanin löytämisestä oli kaukainen, ja mahdollisuus löytää tv-formaatista se oikea oli vielä kaukaisempi. Ja sitten vielä tämä.”

”Meidän kohdallamme kävi niin, että katsojat olettivat meidän varmasti hakevan elämänkumppaniksemme ehdottomasti ja ainoastaan miestä. Se ei kuitenkaan ole konseptin vika.”

Juulia ja Henriikka pitävät Maajussille morsianta hyvän mielen ohjelmana, joka parhaimmillaan saattaa samanhenkisiä ihmisiä yhteen. Joidenkin kohdalla juuri ohjelma saattaa olla ”käännetty kivi”, jonka alta rakkaus viimein löytyy.

He kiittelevät ohjelmaa sallivuudesta seksuaalivähemmistöjä kohtaan. Vuonna 2011 sulhasen etsinnässä nähtiin avoimesti homo maajussi Janne. Tällaiset teot vaikuttavat ihmisten asenteisiin, mutta lisääkin voisi tehdä.

”Vielä tarvitaan ravistelua, jotta ihmiset ymmärtäisivät, etteivät asiat ole aina mustavalkoisia – varsinkaan, kun puhutaan seksuaalisuudesta. Valtava määrä esimerkiksi kaltaisiamme biseksuaaleja elää onnellisessa heterosuhteessa.”

”Mukava on ollut kuitenkin huomata tiedon lisääntyvän – mikä näkyy myös siinä, kuinka vastaanottavaisesti meidänkin tarina on otettu vastaan.”

Henriikka ja Juulia osallistuivat Maajussille morsiamen 11:nnelle tuotantokaudelle.
Henriikka ja Juulia osallistuivat Maajussille morsiamen 11:nnelle tuotantokaudelle.

Henriikka ja Juulia löysivät siis toisensa.

Erityisen merkittävää on, että tämä tapahtui juuri Maajussille morsiamessa. Ohjelman Suomi-versio on ollut viime vuosina erittäin suosittu, eikä 11. tuotantokausi ole poikkeus. Viikko sitten maanantaina esitetty jakso tavoitti lähes miljoona katsojaa.

Maajussille morsian muistuttaa perusrakenteeltaan muita sinkkukilvoitteluun perustuvia tosi-tv-ohjelmia. Kuten Bachelorin eri versioita ja takavuosien Miljonääri-Jussia. Tyypillisesti tuotanto nostaa jalustalle ”halutun” sinkun, joka valitsee sielunkumppaneita ihastuksesta määkivän osallistujakatraan joukosta.

Tosielämä on tosi-tv:ssä näytettyä monimutkaisempaa, mutta televisioruudussa katsojalle syötetty asetelma on useimmiten keinotekoinen. Henriikan ja Juulian kokemus alleviivaa juuri tätä.

Tapahtumat muistuttavat kuukauden takaa samankaltaisesta uutisesta, joka kiinnitti koko maailman huomion Vietnamin Bachelor-televisiosarjaan.

Sarjassa ”unelmien poikamies” etsi itselleen rakkautta lukuisten naisten joukosta ja valitsee lopulta mieleisensä. Naisten joukossa olivat myös Minh Thu sekä Truc Nhu, jotka vastoin kaikkia odotuksia poistuivat kahdestaan pudotuslähetyksestä.

”Tulin tähän ohjelmaan löytääkseni rakkauden, ja sen olen löytänyt, mutta en sinun vaan erään toisen kanssa”, Thu sanoi jäähyväisiksi unelmien poikamiehelle.

Tilannetta mutkisti, että Nhu oli päässyt jatkoon, Thu ei. Suostuttelujen jälkeen Nhu palasi vielä ohjelmaan, mutta sittemmin kaksikon parisuhde vakiintui. Luultavasti kohu oli käsikirjoitettu.

Juulian ja Henriikan sekä Thun ja Nhun tapaukset ovat kuitenkin enemmän tosi-tv:tä kuin perinteinen tosi-tv itse.

Ehkäpä viihdeteollisuuskin tajuaa asian ennen pitkää, jolloin draamaa rakennetaan tulevaisuuden sinkkuohjelmissa myös taviskilpailijoitten väliseen kanssakäymiseen.
